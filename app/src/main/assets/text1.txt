<title>
ПРАВОСЛАВНО УЧЕЊЕ О СПАСЕЊУ
</title>

<subtitle>
Шта је спасење? Суштинска важност овог питања. Сведочанства Светог Писма и Светих Отаца. Пример из живота Светог Григорија Богослова. Саборна сведочанства Цркве.
</subtitle>

<text>
Тема нашег данашњег разговора непосредно потиче из оних питања која су се чула за време претходне емисије (о римокатолицизму – прим.прев.). Чуло се на пример, чак не једно, већ неколико питања од слушалаца из којих се види да људи сматрају да и ван Православне Цркве, у римокатолицизму посебно, људи могу да се спасу. Због тога сам данашњу емисију желео да посветим разматрању овог најважнијег питања нашег спасења. 
Шта је спасење?
<f>0Где ми то спасење</f>
,у Коме и како стичемо? Пошто ако не разјаснимо ово питање, онда у принципу сва остала наша расуђивања, наше остале теме могу да буду несхваћене до краја, неразумљиве, неактуелне. Јер за човека који мисли да је спасење могуће свуда, важно је само да је човек добар, уопште и није јасно зашто уопште говорити о свему томе, 'мало ли ко данас у шта верује, мало ли ко сматра тако и онако, важно је да сви макар минимално одрже спољашњу пристојност и то је довољно за спасење'. Људи са оваквим мишљењем данас има прилично, чак и међу православнима. Међу људима који себе називају православним такође има прилично много људи који шире такве идеје, који их сами исповедају, колико год то било чудно и жалосно. Такви људи говоре да није важно како се верује, 'Господ је добар, свима ће опростити', 'Господ ће све спасити, незнабошце, атеисте, муслимане, јудејце, будисте, римокатолике, протестанте, православне – важно је само да је човек добар'. Такву идеју имају. Неважно је да ли је човек крштен или не, да ли верује у Бога или не, признаје Христа за Спаситеља или не – све то људи називају неважним и несуштинским и допуштају спасење неправославних, иноверних и јеретика.
У питању је заблуда која уништава целокупни темељ хришћанства. Да не би звучало само као моја тврдња, цитираћу речи Светог Игњатија Брјанчанинова: „Они који добрим делима пале природе дају незаслужено високу цену, ти чине највећу и по душу штетну грешку. Они се упуштају, не схватајући то, у понижавање и одбацивање Христа. Често питају: ͵Зашто не би били спасени незнабошци, муслимани, лутерани, и сви слични, отворени и скривени непријатељи хришћанства? Па и међу њима има много веома врлинских људи.ʹ Очигледно је да питање и приговор произилазе из потпуног незнања, у чему се састоји људска пропаст и спасење. Очигледно је да се таквим питањем и приговором понижава Христос и износи мисао да искупљење и Искупитељ нису били неопходни људима, да људи могу да се спасу и сопственим средствима. Укратко: тим питањем и приговором одбацује се хришћанство“.
Свети Игњатије није био једини који је обраћао пажњу на ову важну истину и ово не представља неко његово лично богословско мишљење, већ оно што израста из црквеног учења, из искуства Цркве и из самог Светог Писма. Као што знамо, Господ је у Јеванђељу по Марку рекао: „Који повјерује и крсти се биће спасен, а који не вјерује биће осуђен“ (Мк. 16:16). Такође је рекао да „ако се ко не роди водом и Духом, не може ући у Царство Божије“ (Јн. 3:5). Ове речи су сви учитељи Цркве и Свети Оци, почевши од најранијих до најскоријих схватали су управо као речи о Крштењу. И само Крштење се схвата као рођење од воде и Духа. 
Такође је Свето Писмо сачувало речи Апостола Петра: „Јер нема другога Имена под небом данога људима којим бисмо се могли спасти; и нема ни у једноме другоме спасења“ (Дела ап,. 4:12,11).
Ову истину изражавају многи Свети Оци, ја се нећу усудити да износим све мени познате изреке Светих Отаца јер би цео наш разговор прошао у цитирању, ипак неке од њихових мисли ћу навести. Свети Кирил Јерусалимски говори: „Онај који је по својим делима добар, али није запечаћен водом, неће ући у Царство Небеско. Реч је смела, али није моја; тако је одредио Исус“. Свети Атанасије Велики говори: „Ко жели да се спаси, мора, пре свега, да чува васељенску веру, коју ако не сачува у целости и непорочности тај, без сумње, гине заувек“. Свети Јован Златоуст такође говори: „Чујте сви ви, који сте туђи просвећењу (крштењу): ужасните се, заридајте! Страшна је то претња, страшна одлука! Немогуће је, говори Христос, ономе који се не роди водом и духом да уђе у Царство Небеско, јер на себи још носи одећу смрти, одећу проклетства, одећу труљења – још није добио знак Господњи, још није свој, већ туђ; нема знак за царство Божије“. А Свети Амвросије Милански говори: „Нико не улази у Царство Небеско на други начин, него само кроз Крштење. И оглашени верује у Крст Господа Исуса којим се и сам знаменује; али ако не буде крштен у име Оца и Сина и Светога Духа неће добити опроштење грехова и удостојити се дара духовне благодати“. 
О овоме такође јако добро сведочи и догађај из живота Светог Григорија Богослова о коме и он сам говори, да када је био млад и током пловидбе се на мору развила бура, ужасна бура тако да су се сви бојали да ће брод потонути и сви погинути. Он је више од свих страдао зато што је могао да умре пошто је био некрштен, иако је већ и веровао као хришћанин, али није био крштен. Страдао је јер је могао да умре некрштен. Када је и другима који су били на лађи испричао о томе, онда су сви они, по његовим речима, заборавили на опасност по свој сопствени живот и више страдали због његовог удела јер 'могу умрети некрштен и отићи у пакао'. Зато када се лађа ипак спасила, када нису пострадали и он стигао до места где је кренуо, наравно, Свети Григорије није одлагао своје Крштење.
Блажени Августин говори: „Нико неће достићи спасење ни вечни живот, осим онога ко за главу има Христа: може за главу имати Христа само онај ко се налази у Његовом Телу, које је Црква... Ко није међу члановима Христовим, не може имати хришћанског спасења. Свако ко се одвојио од заједнице са Црквом, иако би његов живот и био достојан похвале, за то једно безакоње, што се одвојио од јединства са Христом, неће имати живота, већ ће гнев Божији пребивати на њему.“ 
Зато када смо говорили о спасењу које се односи само на Цркву, све то се односи и на истину да не само јеретици или иноверни, већ и расколници такође не могу да очекују спасење. О томе је такђе Блажени Августин писао: „Ко није члан Христов, не може да се спаси. Може се имати почаст, може се имати тајна, може се певати „алилуја“, може се одговарати „амин“, може се држати Јеванђеље, може се имати вера у име Оца и Сина и Светога Духа и проповедати та вера, али нигде се осим у Православној Васељенској Цркви не може наћи спасење“. 
И Преподобни
<f>0Јован Дамасин</f>
 пише: „Без Крштења нико не може да се нада на вечно спасење – макар био и најпобожнији од побожних“, Блажени Теодорит Кирски: „Ко је ван Цркве, неће примити живот вечни“. Блажени Теофилакт Охридски. „Ко је поверовао, а није се крстио већ остаје оглашен, није спасен“. Преподобни Симеон Нови Богослов говори: „Велико благо је веровати у Христа, јер је немогуће спасити се без вере у Христа“.
Од наших Светитеља, Свети Димитрије Ростовски пише: „Тајна Крштења представља врата Божије благодати. Ако се не крстимо, чак нас ни крв Сина Божијег неће спасити“. Преподобни Пајсије Величковски говори: „С обзиром да од мене тражите поуку, могу да вам одговорим следеће: Премилостиви Бог врши спасење православних хришћана Православном вером, добрим делима и Својом благодаћу. Вера Православна је она коју поседује Једна, Света, Саборна и Апостолска Црква. Без те вере је немогуће спасење никоме“. Преподобни Јосиф Оптински пише: „За душу човека који није правилно веровао, који је умро у својим заблудама и није принео искрено покајање пред Господом – каква нада може бити на спасење? И како се и за шта молити за такву душу?“ Такође и Свети Јован Кронштатски говори: „О недовољности спасења и лажљивости протестантизма и реформаторства као засебних вероисповедања и не треба говорити: тамо је све изопачено, читаво здање вере и богослужења“. Свети Макарије Невски из наших нових Светитеља говори: „Без обзира што је Искупљујућу жртву принео Христос Спаситељ за све људе, плодове те жртве могу да користе само они који верују у Христа, припадају телу које је Он саздао – јединој, светој, саборној и апостолској Цркви“. Свештеномученик Иларион Тројицки пише: „Признати могућност спасења мимо Цркве... значи признати необавезност Цркве“. Такође и Свештеномученик Андроник Никољски: „Ко не држи у свој целости и неповређености учење Христа и Његове Цркве, ко је упао у јерес, отпао је од Христа и Цркве, нема ништа заједничко са њом, лишен је наде на вечно спасење кога су се удостојили сви угодници Христови“. 
Свети Николај Српски такође пише: „Да ли може човек да се спаси без Цркве? Не, не може, јер је Црква ризница Божије благодати, без које нико не може да се спаси, као што не може да живи рука, одсечена од тела.“ 
Ту истину, о неопходности Крштења, о неопходности вере и сједињења са Христом у ово мживоту у Његовој Цркви објављује не само Јеванђеље, не само Свети Оци, већ и званичне одлуке које су биле прихаћене у Православној Цркви. Посланица Патријараха источне Саборне Цркве објављује: „Верујемо да је свето Крштење које је заповедио Господ и које се обавља у име Свете Тројице, веома неопходно. Јер се без њега нико не може спасити, као што говори Господ: Ко се не роди водом и Духом, не може ући у Царство Божије (Јн 3:5)... Господ указује на ово и рекао је једноставно: „Ко се не роди“, то јест, после доласка Христа Спаситеља, сви који хоће да уђу у Царство небеско, морају се препородити... А који се не препороде и према томе не добију опроштај прародитељског греха, подлежу неизбежно вечној казни за онај грех и према томе не спасавају се“. 
Такође и чин у Недељу Православља који је Свети Синод прихватио 1764. Године јасно објављује: „Онима који не примају благодат искупљења проповедану Јеванђељем, као једино средство нашег оправдања пред Богом – анатема!“ То јест, људи који говоре да је могуће спасити се и мимо вере у Христа, да вера у Христа није једини пут за наше оправдање пред Богом, падају под ову анатему. 
Ради чега ја све ово толико детаљно предлажем вашој пажњи? Зато да би они људи који су, да тако кажемо, збуњени савременим проповедницима ове заблуде, у питању је такође већ анатемисано, осуђено учење, као што видимо, 1764. године. Следбеници ове заблуде многе убеђују, многе збуњују, некога и сопствене помисли узнемирују. Да бих подсетио на ова сведочанства Цркве ја сам и дозволио себи да наведем толико много цитата. 
</text>

<subtitle>
Раширени став међу многим православним хришћанима: 'Како ми се свиђа, тако ћу и да верујем'. Један од главних разлога раширености заблуде о спасењу ван Цркве. У чему се састоји наше спасење?
</subtitle>

<text>
На жалост, међу савременим људима који себе називају православнима, јако пуно се среће таквих за које све ово није важно, најважније је 'како ја верујем, како се мени чини, како ми се свиђа тако ћу и мислити, неважно је шта је тамо говорио неког од Светих Отаца, неважно је шта пише у Светом Писму, неважно је какве су одлуке Цркве'. Људе које имају такав прилаз вери бих желео да обавестим да са таквим прилазом особа нема права себе да назива православном. Јер Православље није нешто што сам ја или неко други измислио, Православље је она Истина коју нам је открио Бог. Ако волимо Бога и желимо да будемо са Њим, онда не треба да веру коју нам је Бог дао мењамо како нам одговара, према свом укусу и размишљањима која нам се увек чине најмудријим и направилнијим. Управо супротно, сами себе, своје укусе, идеје, претпоставке треба да исправљамо сагласно са истином која нам је откривена од стране Господа и Спаситеља.
Зато наше идеје које нам се чине правилним и мудрим, <footnote>у случају да противрече</footnote> сведочанству Цркве, дужни смо да одбацимо и следимо сведочанство Цркве.
Имамо телефонско укључење. 

Питање: добро вече. Реците ми, како да што краће али опет јасно, објасним човеку шта је спасење. Ја такође почињем да наводим речи Отаца, а човек ми говори 'реци ми укратко, шта је то спасење?' А ја не могу да му одговорим.

Свештеник Георгије Максимов: Хвала пуно за питање. Наша слушатељка је овде открила један од главних разлога популарности ове заблуде и узнемиравања људи због ове теме. Зато што људи врло често неправилно схватају шта је спасење заправо, последично, не схватају ни шта представља пропаст. Не схватају шта је рај или пакао, они замишљају рај или пакао као својеврсни смештај, у смислу постоји удобни смештај где одлазе достојни људи, а постоји и неудобни смештај, где одлазе сви остали. Ако то представљамо управо као простор, онда питање 'Шта, зар је Богу жао да из једног смештаја пребаци у други неког човека?' Ради се о томе да у питању није само смештај, спасење није просто пребивање у неком удобном смештају. Или пропаст, која не представља боравак у неком неудобном смештају. Царство Божије није место, већ стање, у питању је „мир и радост у Духу Светом“ како говори Апостол Павле у Посланици Римљанима. Зато по речи Господа „Нити ће се рећи: Ево га овдје, или: ено га ондје; јер гле, Царство Божије унутра је у вама“ (Лк. 17:21). То јест, Царство Божије је Сам Господ, Његова Љубав, Његово јединство. Вечно пребивање са Њим и у Њему. 
Истинита вера у Христа, сједињење са Њим у Тајнама, улазак у Његово Тело – Цркву и живот по заповестима не представљају просто спољашњу формалност, неопходну за долазак у добри смештај након смрти. У питању је практични пут очишћења од греха и сједињења са Христом, стицања Царства Божијег. 
Одговарајући овде на питање наше слушатељке, како укратко објаснити шта је спасење. Спасење је Сам Христос. Зато ако си се сјединио са Њим, ако си Му пришао за време овог живота, онда ћеш и након смрти бити са Њим. Ако си Га за време овог живота одбацио, ако си за време овог живота изабрао друго, онда ћеш и у животу оног другог века такође будеш ван Њега. Христос је Бог, Бог је извор сваког добра и сваког блаженства, радости. Зато као што рецимо у мрачној шуми прилазите великој ломачи прилазимо светлости и топлоти, а удаљујући се од ње ми се налазимо у тами и хладноћи, исто тако је и овде. Ако смо далеки од Бога, не можемо а да се не нађемо у стању муке, ако смо сами себе учинили туђим Богу, добијамо оно што смо сами изабрали.
Имамо још једно укључење.
</text>

<subtitle>
Дело Тројице у спасењу рода људског. Шта заправо значи: 'важно је да је човек добар?' Десет Заповести – шта нам говоре прве заповести? О учењу професора Осипова о коначности мука у паклу? 
</subtitle>


<text>
Питање: Добро вече, оче Георгије. Дозволите ми да вас питам. Када се обраћамо Богу са 'Пресвета Тројице, спаси нас', да ли тиме вређамо Христа као нашег Спаситеља? Јер данас сте рекли да је јединствено спасење кроз Исуса Христа. Објасните ми молим вас.

Свештеник Георгије Максимов: Хвала пуно за питање. Не, не вређамо јер дело спасења рода људског јесте дело сва Три Лица Свете Тројице. Оваплотило се на земљи Друго Лице Свете Тројице, Господ Исус Христос зато спасење, да, добијамо кроз Исуса Христа, кроз сједињење са Христом. Међутим, и само дело оваплоћења и дело стварања и учвршћења Цркве јесте дело сва Три Лица Свете Тројице.

Треба да размотримо и мотиве који покрећу људе који исповедају ову заблуду о могућности спасења ван Цркве. Када слушам све те тврдње 'да није важно ко у шта верује, важно је само да је човек добар', одмах се јавља питање – а шта значи 'добар'? Ко то дефинише? 'Добар' значи да неко није чинио друштвено штетне поступке? Културно се понашао у заједници? И захваљујући томе већ је достојан да буде спасен по њиховом мишљењу. 
Међутим, чак и Десет заповести Мојсејевих, као што знамо, почињу тако да су прве обавезе у односу према Богу код човека, а не у односу на друштво. „Ја сам Господ Бог твој, немој имати друге богове пред лицем Мојим“, „Не чини себи идола“, итд. Испоставља се да такав, најтежи грех као што је неверје у Бога, непоштовање Христа доживљава се код људи таквих погледа као нека ситница. И они говоре: 'зар се може због такве ситнице лишавати човек након смрти јединства са Оним Кога за време живота није желео ни да зна нити да поштује'. Наравно, не само да је могуће, тако нешто је неизбежно, јер посмртно јединство човека са Богом представља наставак јединства у које је ступио за време овог живота овде на земљи. У томе је значај Цркве. 
Исто тако и посмртно одлучење од Бога представља наставак оног одлучења које је сам човек изабрао за време овог живота и коме је самог себе подвргнуо, бирајући самољубље и љубав ка греху пре него Бога. 
Имамо још једно телефонско укључење. 

Питање: Добро вече. У рукама држим књигу о вечности коју је писао игуман Нестор, у вези са књигом професора Осипова. Он овде оштро критикује тезу Осипова који говори да загробне муке нису вечне. Зашто не размотре ово питање и не забране му да носи у нараод такву, за Православље, богохулну мисао. Колико ми је познато, игумана Нестора су повргли забрани служења? 

Свештеник Георгије Максимов: Хвала за питање. Што се тиче учења о завршетку мука у паклу, ово лажно учење, за разлику од овога које ми сада разматрамо, то лажно учење говори да ће се муке у паклу завршити, али такође и да ће се сви спасити. Оно тврди да ће и ђаво и демони и сви људи – сви ће се спасити, зато што ад мора да се заврши. Ово мишљење је већ одавно размотрено, и размотерно и осуђено на Петом Васељенском Сабору, и низу Помесних Сабора који су били пре њега. И Саборима након Петог Васељенског Сабора. Црква је одувек, свагда и свуда исповедала оно што је Господ рекао: „ови ће отићи у муку вечну, а ови у живот вечни“. 
Ту је све већ одавно размотрено и решено. Књигу оца Нестора коју сте поменули, ја сам такође читао, у питању је врло достојна књига на одличном нивоу, аргументованом пре свега, показује недоследност те позиције коју сте поменули. Дакле, Црква је ту већ одавно све рекла, у питању није никакво ново учење.
Што се тиче вашег питања о томе зашто се не предузму неке ефикасније мере, ту не могу да коментаришем. Међутим, слушао сам да се питања вероучења Алексеја Иљича Осипова јављају код многих православних хришћана и да је ова питања група православних хришћана поставила на адресу Свјатејшег Патријарха. У току је разматрање овог обраћења од стране компетентних људи, богослова, зато мислим да треба сачекати да се види какав ће закључак дати комисија која разматра то обраћање. Мислим да ће одговор бити потпуно коректан и нико неће тврдити да су муке у паклу коначне, то је у принципу немогуће.
</text>

<subtitle>
Аргументи који се предлажу у заштиту учења о могућности спасења ван Цркве. Православни одговор. Главни 'аргумент' - 'мени се чини' изнад свих сведочанстава Светог Писма и Светог Предања. 
</subtitle>

<text>
Желео бих да се вратимо разматрању неких, најпопуларнијих приговора на истину о томе да је једино у Христу, у Православној Цркви спасење. Неки људи говоре: 'Православни хришћани су мањина у свету. Ако могућност спасења имају само они, онда је оних који се спасавају врло мало, а оних који гину врло много.' Они из неког разлога сматрају да код Бога треба да се спасу или скоро сви или огромна већина. Врло је чудно слушати овакве речи од људи који себе називају православним хришћанима, јер се у Светом Писму већ чуло ово питање, као и одговор на њега. У 13. глави Јеванђеља по Луки пише: „Рече му пак неко: Господе, Је ли мало оних који се спасавају? А Он им рече: Борите се да уђете на уска врата; јер вам кажем: многи ће тражити да уђу и неће моћи“ (Лк. 13:23-24). На другом месту, у Јеванђељу по Матеју, Господ такође говори: „Уђите на уска врата; јер су широка врата и широк пут што воде у пропаст, и много их има који њиме иду. Јер су уска врата и тијесан пут што воде у живот, и мало их је који га налазе.“ (Мт. 7:13-14) Ако би следбеници указаног лажног учења били у праву, онда би напротив било потребно рећи да су широка врата и широк пут који воде у живот, и да многи иду њиме, а да су тесна врата и узак пут који воде у пропаст и да има мало људи који га налазе. Дакле, Сам Господ нам јавља ту реалност да је у свету људи, мањина оних који се спасавају. Он као Бог зна прошлост, садашњост и будућност и из Свог знања нам је већ одговорио. Зато је и рекао: „јер је много званих, али је мало изабраних“ (Лк. 14:24) и Он је назвао Цркву „малим стадом“ (Лк. 12:32). 
Можемо се присетити како се и у старозаветним књигама на једном месту говори „Овај век је Свевишњи створио за многе, а будући за ретке... Многи су створени, мало њих ће се спасити“ (3 Јездр. 8:1-3). Такође и Свети Оци јављају ту истину. Свети Лука Војно-Јасенецки например говори: „Широко је била бачена мрежа Христова над читавим људским родом, али је веома много од ухваћеног морао да избаци као лоше. Остало је мало али драгоцено стадо Христово“. Ту истину да у роду људском има много оних који гину, а мало оних који се спасавају смо чули од Самог Господа. 
Имамо још једно телефонско укључење.

Питање: Добро вече. Желела сам да кажем да ипак таква категорична тврдња да не постоји могућност преласка из пакла у рај не треба да буде. Господ има много милости, дешавали су се случајеви када су људи долазили у светла места из мрачних. Значи да је потребно молити се много за људе. Тако да ми се чини да је ово врло категорично са ваше стране да изјављујете. 

Свештеник Георгије Максимов: Ово питање управо и илуструје оно о чему говоримо на почетку нашег данашњег разговора. Са једне стране, човек чује речи Христа, Апостола, речи Светих Отаца, речи саборних докумената Цркве. А са друге стране се налази 'мени се чини'. И то 'мени се чини' је човеку важније од Светог Писма, речи Божије, речи Светих Отаца. Јер то 'мени се чини' како је о томе одлично говорио Преподобни Максим Исповедник „ум је природно привржен својим мислима“ и зато се оне човеку који није духован сопствене мисли чине најбољима, чак и ако би оне биле најбесмисленије. И Свети Максим наставља: „Мудром човеку се његове мисле не чине таквим: већ чак и када има потврду да су оне истините и добре, чак и тада ипак не верује свом суду, већ друге који су мудри оставља да буду судије његових мисли и расуђивања“.
Код нас је нажалост, оваква светоотачка трезвеност у многоме нестала и управо оваква питања, и у овој и у претходној емисији, такође и за епископе, а код лаика ситуација није ништа боље, чак и много жалоснија. Јер и код лаика то 'мени се чини' је главно, то је све. Све остало је неважно, шта говоре Свети Оци, шта Господ говори, све, апсолутно све им је свеједно. Главно је – 'мени се чини'. 
'Мени се чини' да могу да прелазе из пакла у рај, значи да могу. 'Шта је мене брига шта је рецимо Свети Јован Златоуст говорио, ко је он у поређењу са мном? Свети Амвросије Милански – ко су они у поређењу са мном и мојим 'мени се чини'.'
Ја бих замолио и нашу слушатељку као и друге наше слушаоце да се замисле над тиме шта за нас значи вера Православна. Јер ако се називамо православним хришћанима, дужни смо да верујемо онако како учи Православна Црква. Ако верујемо на начин 'мени се чини', онда ми нисмо православни хришћани, већ себеверци. 
Имамо још једно укључење. 
</text>

<subtitle>
Недоумица о радовању спасених уз знање да су њихови ближњи у паклу и страдају? Одговор Преподобног Силуана Атонског. Пример из наших живота. Аргумент са оптужбом да православни хришћани узимају на себе улогу судија. Православни одговор на ову тврдњу. 
</subtitle>

<text>
Питање: Добро вече, оче. Ја сам вам веома захвална за вашу беседу која толико отрезвљује. Било би добро да можемо тако нешто и чешће да чујемо. Сваки пут када размишљам о Страшном суду, читам о њему, јавља ми се врло болно питање: 'Како ћемо се ми радовати', говорим сада као да сам већ спасена, 'како спасени могу да се радују видевши одлуку о блискима, ако неко од њихових блиских не буде спасен?'

Свештеник Георгије Максимов: Хвала за питање. Преподобни Силуан Атонски управо говори да је знао једног монаха који је говорио 'Ако се ја будем спасио, а неко од мојих блиских рођака не, ја ћу туговати због њега и тада се већ у рају нећу ни радовати. Какав је то онда рај, ако будем туговао и жалостио се због пропасти неког од људи које волим?'
Преподобни Силуан Атонски говори да је Господ том монаху дао одговор на такве сумње и размишљања, јер нису потицала од гордости, већ из искрене жеље да схвати, Господ му је једном дао да осети већ овде на земљи благодат. Монах је осетивши то блаженство пребивања са Богом, уопште већ није имао никаквих мисли нити помисли о другим људима, где су, како, на који начин се налазе. Он је већ искуствено добио одговор на то. О овоме нам говори Преподобни Силуан Атонски, али су и други Светитељи, Свети Григорије Двојеслов на пример, они такође јасно говоре да након Страшног Суда код људи који ће се наћи на десној страни неће остати тих световних, земних привезаности према људима који су изабрали леву страну.
Желео бих да наведем још и један пример из наших живота. Зар ми не знамо да сада у овом тренутку, негде неко страда. У сваком тренутку нашег живота обавезно неко негде страда, ужасно страда, ратује се, врше се ужасни злочини. Чак и када не бисмо желели да знамо зато, нама стално вести говоре о томе како се негде неко страшно мучи, умире или страда. Ми ово знамо и знајући све ово, зар ви или неко од ваших саговорника никада нисте имали тренутак радости? Сваки човек је у свом животу осећао тренутке радости, да не говоримо сада о духовној радости, говорим о просто световној радости. Ако овде на земљи можемо да се радујемо знаћи да неко негде страда, на који начин нам то може стварати препреке тамо где ће бити савршена радост, где ће бити савршено знање да сви они који страдају страдају у оној мери, да су добили управо оно што представља плод њиховог сопственог избора. Тамо већ неће бити земаљских, мучних пристрасности. Ако се сећате, Господ је рекао да ко воли мајку или оца или жену или сина или ћерку више од Њега, није Њега достојан. Зато ако се у нашем срцу запалио огањ љубави према Богу, онда већ спотицања као што је имала Лотова жена која се осврнула да види оно што је остало иза ње, неће остати у нашој души. 

Треба рећи још нешто у вези са распрострањеном тезом када људи који тврде да се сви људи могу спасити говоре да ми узимамо на себе улогу судија, ко нам је дао права да судимо, итд. Ради се о томе да понављајући не једном изражене истине у Светом Писму и Предању о томе да је спасење само у Христу и Његовом Телу, Правосланвој Цркви, православни хришћани ни на који начин тиме не 'претичу' Суд Божији, они само говоре о том Суду оно што је о њему већ открио Бог. Бог није само рекао 'биће неког суда'. Бог је рекао на основу чега ће судити човеку или га оправдати. Он говори: „Ко у Мени не остане, избациће се напоље као лоза, и осушиће се, и скупиће је и у огањ бацити и спалити“ (Јн. 15:6). Још говори: „Ко вјерује у Сина има живот вјечни; а ако је непослушан Сину, неће видјети живота, него гњев Божији остаје на њему“ (Јн. 3:36). Апостол Јован пише у својој Посланици: „Сваки који одриче Сина, ни Оца нема; а који признаје Сина, има и Оца... Онај који има Сина има живот; ко нема Сина Божијега нема живота“ (1 Јн. 2:23, 5:12). Тако да се не 'усуђујемо' ми, већ је Христос тако рекао, а Он је Истина. Наша обавеза је да Га следимо и верујемо Му више него себи самима.
Имамо још једно укључење.

Промена загробне судбине православних хришћана. Да ли то важи и за људе који нису припадали Православној Цркви? Тврдња о спасењу инославних. Зашто су Свети Оци били бескомпромисни у борби са јересима? Тврдња да римокатолицизам није осуђен саборно од стране Православне Цркве и православни одговор.

Питање: Драги оче, ми се молимо за упокојене, значи да Бог чује наше молитве. Да ли по нашим молитвама те људе Бог може привести у друго место или да им се умање муке. У Јеванђељу пише да тамо има много обитељи, ми се за њих молимо у храму, на поменима. како све то да схватимо?

Свештеник Георгије Максимов: Хвала вам за питање. Пошто слушатељка помиње помене, помињање упокојених у храму, то се односи на упокојене православне хришћане. Сагласно са речима Светих Отаца, ако се ради о човеку који је умро са вером у Христа и са жељом да буде са Њим, али није успео да се очисти и такав отишао из овог живота, није успео да до краја савлада у себи неке греховне немоћи, за таквог човека, крштеног у Православној Цркви, који је веровао у оно што учи Православна Црква, који је стремио Христу, за таквог човека, наравно, молитве могу да помогну у испуњавању недостатка оних добрих дела које није успео да учини за време живота и до Страшног суда (јер пакао и рај у правом смислу речи почињу након Страшног суда, а до Страшног суда душе се налазе у предочекивању како говори Свети Марко Ефески, душе грешника очекују муке и тиме се муче, а душе праведника ишчекују блаженство и због тога се радују), док се душа налази у таквом стању, душе људи које су у себи имале веру и стремљење ка Христу, који су припадали Христовој Цркви, наравно, молитве могу да преместе из стања оних који очекују муке у стање оних који очекују блаженство. 
Ако се говори о људима који нису веровали у Христа, нису веровали у Бога, о иновернима, јеретицима, онима који су исповедали искривљену веру или припадали расколима, који су иако и формално чували веру али себе удаљавали и супротстављали Телу Христовом – сви ти људи, на жалост, не могу након смрти да се преведу у Православну Цркву. Међутим, наше молитве могу да им користе. Као што су по Москви били налепљени плакати који су гласили 'Ако човека не можеш да излечиш, то не значи да не можеш да му помогнеш'. Исто је и овде. Ако се човеку не може изменити његов избор након смрти, то не значи да му се не може помоћи. И сведочанства постоје да молитве православних хришћана за њихове неправославне рођаке или блиске људе пружају одређено олакшање у стању ишчекивања муке. Зато су молитве корисне и потребне. 
Међутим, молитва не треба да представља бунт против Бога. Сећам се да ми је један човек писао да Црква учи да се неверујући и некрштени неће спасити, али да он има блиског рођака који је умро некрштен и он ће свеједно да се моли за њега, да се моли са увереношћу да је Бог, због његове молитве, дужан да умрлог удостоји раја. Сличан прилаз наравно чини молитву не само бескорисном, већ чини да молитва буде и на осуду човеку који се моли са таквим расположењем. Приносити смирене молитве, на пример, као што су оставили Оптински Старци за неправославне, где се врло смирено говори, где се не говори ни о спасењу, већ о милости, о олакшању за њих, где молитвеник моли да му Бог не урачуна ту молитву на грех и да га не осуди. Мислим да ову молитву Оптинских Стараца можете да користите, она је смирена, не противречи истини.
Треба рећи и за тврдњу која гласи: 'Да, они који нису веровали у Христа, који нису крштени, они ће погинути. Али они који се називају хришћанима, монофизити, несторијанци, римокатолици, протестанти, различити други јеретици, они говоре да верују у Христа. Зато они и могу да се спасу'. На жалост, такви људи заборављају на оно што је Господ устима Апостола Павла рекао: „јереси неће наслиједити Царства Божијега“ (Гал. 5:20-21). Ето шта говори реч Божија и управо због ових речи, ако памтимо речи Светог Писма, ми схватамо зашто су се Свети Оци тако бескомпромисно борили, чак са ризиком за свој живот, борили са јересима. У супротном ћемо се наћи међу људима који нису схватали принципијелност Светих Отаца. 
Као и многи световни историчари који пишу о историји Цркве, они мисле да су Свети Оци просто тражили неке своје личне амбиције, личне циљеве под видом борбе са јересима. Међутим, неки Свети Оци су страдали у тој борби, знали су да иду на страдање, знали су чиме им то прети. На пример, Свети Максим Исповедник је одлично знао шта му прети због његове принципијалности. А од њега цар јеретик није чак ни тражио да би он исповедао јерес, он је од њега тражио, то је занимљиво да се прочита, он је од њега тражио да просто ништа не говори против јереси. Схватате? 'Остани православан ако желиш, веруј како хоћеш, само не изобличавај јерес'. Преподобни Максим се чак и са тим није сложио, знајући да ће због тога бити подвргнут тешком мучењу како се и догодило. 
И други Свети Оци су жртвовали свој живот, миран живот, здравље у борби са јересима. Зшто су они то радили? Неки њихови савременици их чак нису схватали, говорили 'у питању је само спор о речима, зашто ломите копља просто за речи?' Не ради се просто о речима, ради се о разлици између истине и лажи о Богу, последично, између живота и смрти, вечног живота и вечне смрти. И када будемо памтили речи Господње да они који се предају јереси неће наследити Царства Божијега, схватићемо шта је покретало Свете Оце који су ишли на такве велике жртве у борби са јересима. Њих је покретала љубав према заблуделим јеретицима и љубав према чедима Цркве који могу да буду плен јереси. Није се радило о простим речима, радило се о спасењу или пропасти. 
Схватате, јерес не представља погрдну реч, јерес означава лаж о Богу. Господ Исус Христос је рекао: „Ја сам Истина“ (Јн. 14:6), зато ако је у нама нека лаж, она нам неће дозволити да се сјединимо са Богом Који је Истина. Ето у чему је трагедија јереси. 
Може се показати и следећим примером. Ако се договоримо са неким човеком кога раније нисмо видели о сусрету, а имамо погрешне представе о његовом спољашњем изгледу, ми ћемо доћи на састанак и нећемо га препознати, нећемо се сусрести са њим. Чак и ако будемо стајали одмах поред њега, зато што имамо лажну представу о томе како тај човек изгледа. Ако имамо лажну представу о Богу или особинама Бога, ако имамо лажне представе, оне нам неће дозволити да сусретнемо Бога, препознамо Га. Дакле, то што се тиче јереси нису просто речи, просто неке препирке људи који воле да се препиру. У питању је најважније, чему стремимо и шта бирамо. 
Неки још говоре да су јереси као што је аријанство, иконоборство осуђене на Васељенским Саборима, али рецимо римокатолицизам и пртеостантизам нису осуђени на Васељенским Саборима и зато то можда и нису јереси у питању. Понекада се чује и такав став. Рећи ћу да то није тачно, јер су већ биле и саборне одлуке, рецимо на Константинопољском Сабору 1583. године донете су одлуке о предавању анатеми оних који 'не исповедају срцем и устима... да Свети Дух исходи само од Оца... ко говори да је Господ наш Исус Христос на Тајној Вечери користио пресни хлеб... (ко верује) у чистилиште... ко говори да је папа глава Цркве'. Ове одлуке су потписали константинопољски, александријски, јерусалимски и епископи чланови њихових Синода. Дакле, није у питању само Сабор једне Помесне, Константинопољске Цркве. 
Такође и Окружна посланица из 1848. године, говори да: 'Једна, Света, Католичанска и Апостолска Црква ... сада опет саборно вапије да ово новоуведено мишљење, као да Дух Свети од Оца и Сина исходи, јесте суштински јерес, и да његови следбеници, ма ко они били, јесу јеретици... а заједнице које они образују јесу јеретичке, и да је са њима свака духовна заједница од стране деце православне католичанске Цркве безакона'. И ова посланица је потписана од стране четири Патријарха и чланова њихових Синода. Ово се односи не само на римокатолике, већ и на протестанте јер је огромна већина протестаната од римокатолика пруихватила идеју о Filioque. Зато, саборна осуда ових јереси већ постоји, Свети Оци такође сами су о томе говорили. 
И ако желите, отворите сами дела васељенских Сабора и видећете да када су се окупљали Сабори прво што су радили пре разматрања јереси јесте да су гледали како су о томе говорили Свети Оци пре њих, да ли су говорили да је то јерес или да је у питању правилно мишљење? Зато када имамо недвосмислено сведочанство мноштва Светих Отаца који су за римокатолицизам говорили да је у питању јерес, да је протестантизам јерес, ту нема и не може бити никаквог питања о томе да ето може да  се окупи тамо неки Сабор и да објави да заправо римокатолицизам није јерес. У питању би онда био лажни сабор, зато што Црква исповеда веру Отаца, веру коју је изразио Бог кроз Свето Писмо и Предање Цркве, кроз светоотачка дела. 

Хвала пуно свима за пажњу.
</text>













